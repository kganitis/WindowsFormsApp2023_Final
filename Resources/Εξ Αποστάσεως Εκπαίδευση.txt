Στο πλαίσιο της ηλεκτρονικής εξ αποστάσεως εκπαίδευσης και την εφαρμογή της όπως προβλέπεται στην εγκύκλιο του Υφυπουργού Παιδείας, Αρμόδιου για θέματα Ανώτατης Εκπαίδευσης του ΥΠΑΙΘ, το Πανεπιστήμιο Πειραιώς συνεχίζει να υποστηρίζει την ασύγχρονη διδασκαλία, ενώ από τη Δευτέρα 30/3 θα υποστηρίζεται και η σύγχρονη τηλεκπαίδευση. 

Οι φοιτητές/-τριες παρακαλούνται να ενημερώνονται από τις ιστοσελίδες του Ακαδημαϊκού τους Τμήματος για τις ανακοινώσεις σχετικά με τα ψηφιακά μαθήματα.

Στο Πανεπιστήμιο Πειραιά θα χρησιμοποιηθεί, όπως αναφέρθηκε, συνδυασμός των δύο παρακάτω τρόπων διεξαγωγής της εξ αποστάσεως διδασκαλίας:

Ασύγχρονη τηλεκπαίδευση (με ανάρτηση υλικού σε κατάλληλη πλατφόρμα)
Σύγχρονη τηλεκπαίδευση (όπου ο εκπαιδευόμενος παρακολουθεί σε πραγματικό χρόνο το μάθημα του διδάσκοντα και μπορεί να θέτει ερωτήσεις)
Το υλικό σε μορφή παρουσιάσεων ή κειμένου, εργασίες, καθώς και σύνδεσμοι (links) (Προσοχή! Όχι το υλικό καθεαυτό) σε υλικό μεγάλου όγκου (βίντεο, μαγνητοσκοπημένες διαλέξεις κλπ) θα αναρτάται στην πλατφόρμα ασύγχρονης τηλεκπαίδευσης που χρησιμοποιεί το κάθε ακαδημαϊκό τμήμα, ενώ η σύγχρονη εξ αποστάσεως διδασκαλία θα γίνεται μέσω πλατφόρμας τηλεδιασκέψεων.