Το Τμήμα Πληροφορικής του Πανεπιστημίου Πειραιώς ιδρύθηκε με ΦΕΚ του 1991 και λειτουργεί από το 1992. Είναι ένα από τα αρχαιότερα Τμήματα Πληροφορικής στην Ελλάδα.

Οι βασικοί άξονες του Τμήματος είναι η εκπαίδευση και η έρευνα. Η εκπαίδευση, παρέχεται σε 3 επίπεδα. Στο πρώτο επίπεδο παρέχονται οι προπτυχιακές σπουδές με την εισαγωγή φοιτητών από τις Πανελλαδικές εξετάσεις της χώρας που οδηγούν στην απόκτηση Πτυχίου Πληροφορικής. Στο δεύτερο επίπεδο παρέχονται μεταπτυχιακές σπουδές που οδηγούν στην απόκτηση Μεταπτυχιακού Διπλώματος Ειδίκευσης και στο τρίτο επίπεδο παρέχονται διδακτορικές σπουδές που οδηγούν στην απόκτηση διδακτορικού διπλώματος.

Το ΠΡΟΓΡΑΜΜΑ ΠΡΟΠΤΥΧΙΑΚΩΝ ΣΠΟΥΔΩΝ (ΠΠΣ) παρέχει στέρεα εκπαίδευση σε όλα τα αντικείμενα της σύγχρονης επιστήμης της Πληροφορικής σύμφωνα με τις τρέχουσες εξελίξεις της Πληροφορικής παγκοσμίως. Στο 3ο έτος σπουδών δίνεται η δυνατότητα επιλογής μιας κατεύθυνσης από 3 κατευθύνσεις:

1. Τεχνολογία Λογισμικού και Ευφυή Συστήματα,

2. Πληροφοριακά συστήματα και Υπηρεσίες και

3. Δίκτυα και Υπολογιστικά Συστήματα.

Ακόμα δίνεται η δυνατότητα απόκτησης Διδακτικής Επάρκειας για να μπορούν οι απόφοιτοι του Τμήματος να διδάσκουν Πληροφορική σε επίπεδο δευτεροβάθμιας και πρωτοβάθμιας εκπαίδευσης.

Το Τμήμα Πληροφορικής του Πανεπιστημίου Πειραιώς οργανώνει και λειτουργεί 4 ΠΡΟΓΡΑΜΜΑΤΑ ΜΕΤΑΠΤΥΧΙΑΚΩΝ ΣΠΟΥΔΩΝ (ΠΜΣ):

    ΠΜΣ "Προηγμένα Συστήματα Πληροφορικής - Ανάπτυξη Λογισμικού και Τεχνητής Νοημοσύνης"
    ΠΜΣ "Ψηφιακός Πολιτισμός, Έξυπνες Πόλεις, IoT και Προηγμένες Ψηφιακές Τεχνολογίες"
    ΠΜΣ "Κυβερνοασφάλεια και Επιστήμη Δεδομένων"
    ΠΜΣ "Πληροφορική", το οποίο είναι ένα πρόγραμμα που απευθύνεται σε αποφοίτους άλλων επιστημών που επιθυμούν να εξειδικευτούν στην Πληροφορική.

Ακόμα λειτουργούν 2 ακόμα Προγράμματα Μεταπτυχιακών Σπουδών σε συνεργασία με άλλα τμήματα.

Στο Τμήμα Πληροφορικής διενεργείται έρευνα υψηλού επιπέδου, η οποία τεκμηριώνεται σε μεγάλο πλήθος δημοσιεύσεων σε διεθνή περιοδικά και συνέδρια υψηλού κύρους. Το Τμήμα έχει διακριθεί επανειλημμένως διεθνώς για την έρευνα που διεξάγει με βραβεία «καλύτερων εργασιών» σε διεθνή συνέδρια και περιοδικά. Με βάση την έρευνα που διεξάγεται σε ερευνητικά εργαστήρια του Τμήματος Πληροφορικής, σύμφωνα με το ακαδημαϊκό εργαλείο Microsoft Academic Search που αναλύει δεδομένα από 25827 πανεπιστήμια και Οργανισμούς παγκοσμίως, το Πανεπιστήμιο Πειραιώς κατατάσσεται 1ο κορυφαίο Πανεπιστήμιο του κόσμου για τις ερευνητικές περιοχές: Κινητά συγγραφικά εργαλεία, Προσαρμοστική Διδασκαλία, Οπτική αναγνώριση συναισθήματος προσώπων, Εξατομίκευση λογισμικού με βάση μοντελοποίηση μαθητή. Ακόμα κατατάσσεται 5ο στην παγκόσμια κατάταξη στις ευρύτερες περιοχές του 1. Εκπαιδευτικού Λογισμικού και 2. Μοντελοποίησης Χρηστών.

Το Τμήμα Πληροφορικής έχει ολοκληρώσει τη διαδικασία εξωτερικής αξιολόγησης του από κορυφαίους Καθηγητές του εξωτερικού σύμφωνα με τις διαδικασίες της Εθνικής Αρχής Ανώτατης Εκπαίδευσης (ΕΘΑΑΕ). Στην αναφορά της εξωτερικής αξιολόγησης αναγνωρίζεται η υψηλή στάθμη της παρεχόμενης προπτυχιακής και μεταπτυχιακής εκπαίδευσης και η σημαντική συμμετοχή του Τμήματος Πληροφορικής στο διεθνές ερευνητικό γίγνεσθαι. Αναφέρεται ότι ορισμένες ερευνητικές δραστηριότητες του Τμήματος διαθέτουν εξέχουσα προβολή (visibility) σε εθνικό επίπεδο και διεθνώς, ότι «το βάθος και το εύρος της διδακτορικής δραστηριότητας βρέθηκε να είναι εντυπωσιακό» ότι «το πρόγραμμα σπουδών των Μεταπτυχιακών Προγραμμάτων του Τμήματος Πληροφορικής είναι πολύ καλά καθορισμένο και τα αποτελέσματα δείχνουν ότι επιτελείται εξαιρετική εργασία».

Στο Τμήμα λειτουργούν τα ακόλουθα θεσμοθετημένα εργαστήρια και ερευνητικές ομάδες:

    Εργαστήριο Τεχνολογίας Λογισμικού.
    Εργαστήριο Συστημάτων Υποστήριξης Αποφάσεων
    Εργαστήριο Πληροφοριακών Συστημάτων.
    Εργαστήριο Διαδικτυακών και Τηλεπικοινωνιακών Συστημάτων Υπηρεσιών και Ασφάλειας.
    Εργαστήριο Τεχνητής Νοημοσύνης και Εικονικής Πραγματικότητας.
    Εργαστήριο Ενσωματωμένων Υπολογιστικών Συστημάτων.
    Εργαστήριο Ασφάλειας.
    Εργαστήριο Αναγνώρισης Προτύπων και Μηχανικής Μάθησης – Πολυμέσων.
    Εργαστήριο Διακριτών Μαθηματικών και Θεωρητικής Πληροφορικής.
    Εργαστήριο Ψηφιακού Πολιτισμού, Έξυπνων Πόλεων, Διαδικτύου των Πραγμάτων (IoT) και Προηγμένων Ψηφιακών Τεχνολογιών και Υπηρεσιών.
